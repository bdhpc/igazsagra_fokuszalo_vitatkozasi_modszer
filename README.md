# Igazságra fókuszáló vitatkozási módszer

## Bevezetés

Minden olyan tevékenységet, ahol eltérő álláspontokból kommunikáció útján egy közös álláspontot próbálnak elérni vagy meg akarják egymást győzni, vitatkozásnak nevezünk ebben a dokumentumban. Tehát itt a vitatkozásba beletartozik a megbeszélésnek nevezett tevékenység is. Sajnos sok ember fejében a vitatkozás egy negatív kifejezés, és inkább szeretik a megbeszélés szót a pozitív hangulatú álláspont egyeztetések kifejezésére, de szerintem a megbeszélés szó nem elég tágértelmű. Pl. itt vitatkozásnak számít az is, ha egy jó kapcsolatú házaspár megértően kommunikál egymással arról, hogy hova lenne érdemes menni nyaralni. Tehát nem újdonság az, hogy lehet pozitívan vitatkozni, de ez sok embernek azért újdonság, mert a vitatkozás definíciójához állandóan hozzáasszociálnak valami rosszat. Ennek a módszernek az igazságra vezetésen túl az is célja, hogy az embereknek ne legyen rossz érzése a vitatkozás szó hallatán, hogy az emberek szeressék a megfelelő vitatkozást, hogy megtanulják, hogy a vitatkozás nem egyenlő a veszekedéssel, hanem lehet normálisan is csinálni.

Bárcsak mindenki megjegyezné a következőt: a vitatkozás alapvetően nem rossz dolog, mert akkor és csak akkor válik rosszá, ha azt az emberi butaság és gonoszság elrontja. Ha egy jó vagy semleges dolgot rosszul használnak, az nem a dolog hibája, hanem annak hibája, aki a dolgot rosszul használja.

Elvileg, ha ezt a módszert a vitatkozó felek követik, betartják, akkor el kell hogy jussanak az igazságban való egyetértésre.

## A módszer lépései

0. A vitatkozó felek áttekintik az "A vitatkozás aranyszabályai" és az "Etikátlan módszerekre példák" részeket (lentebb), és elhatározzák, hogy a szabályokat betartva, etikusan fognak vitatkozni.
1. A megvitatandó témát osszuk fel kisebb egységre, a kisebb egységeket szintén osszuk fel még kisebb egységekre, és így tovább egészen addig amíg már tovább nem osztható ún. atomi egységeket nem kapunk. Egy felosztás során megalkotjuk a megvitatandó téma struktúráját.
2. Válasszunk logikusan egy atomi egység csoportot.
3. Vegyük sorba a csoportban szereplő atomi egységeket, egyszerre csak egy atomi egységgel foglalkozva.
4. Egy atomi egységet addig vitatunk, míg ki nem derül a más véleményünk okai, majd az okok megértését, ellentétük feloldását vagy megoldását addig vitatjuk, amíg nem teljesül, hogy: vagy egységre jutunk az igazságban, vagy abban maradunk, hogy nem egyértelmű, hogy mi az igazság. Nagyon fontos, hogy vitatkozás során ne keverjük a kommunikációnkba más atomi egységekhez tartozó dolgokat ha lehetséges. Ha a másik felhoz egy érvet, akkor nem hagyjuk figyelmen kívül, nem terelünk, nem kezdjük el a saját érveinket válaszként felhozni, hanem azt csináljuk, hogy a másik adott felhozott érvét kezdjük el vizsgálni és egészen addig vitatni, míg világossá nem válik, hogy az érv vagy igaz, vagy lehet igaz is meg hamis is, vagy hamis.
5. Ismételjük a 2., 3. és 4. lépést addig, amíg fel nem dolgoztuk az összes egységet, azaz amíg az egész témát fel nem dolgoztuk.

Elvárt eredmény: egyetértés a közösen kikutatott igazságban.

# A vitatkozás aranyszabályai

1.  Jó indíték: az igazság utáni vágy és a másiknak való segítség motivál. Önzés helyett önzetlen szeretet.
    
2.  Nem az számít, hogy nekem legyen igazam, hanem az számít, hogy kiderüljön az igazság.
    
3.  Nyíltság és őszinteség: az igazság utáni vágy miatt kritikus vagyok a saját álláspontommal szemben is.
    
4.  Sosem vagyok büszke: nem tartom megalázónak, ha kiderül, hogy nincs igazam.
    
5.  Betartom az etikus (nem erőszakos, nem tolakodó, nem tereli a témát, szándékosan: nem manipulatív, nem félreértő, nem félremagyarázó, türelmes) vitatkozás szabályait, azaz semmilyen etikátlan módszert nem használok vitatkozás során. Etikátlan módszerekre példák lentebb.
    
6.  Ha a vitatkozó fél etikátlan eszközöket használ, akkor erre szeretettel felhívom a figyelmét, és próbálom etikus irányba terelni a hozzáállását. Nem engedem, hogy az etikátlan módszereivel tönkretegye a vitát.
    
7.  Soha nem sértődök meg. Ha a másik rosszat feltételez rólam, akkor erre felhívom a figyelmét és tisztázom indítékomat.
    
8.  Soha nem sértem meg a másikat rosszindulatú feltételezéssel. Soha nem akarom megfejteni a másik indítékát, motivációját.
    
9.  Alkalmazkodok a másikhoz figyelembe véve a vitatkozó fél hozzáállását, kultúráját, származását, környezetét, előéletét, nézeteit, előítéleteit, és szeretettel viszonyulok hozzá. Szeretném megismerni, hogy a másik miért azt állít amit, türelmesen végighallgatom az álláspontját és nem vágok közbe illetlenül (helyzettől függ).
    
10. Makacs emberrel nem vitatkozom: Ha azt látom, hogy az érveim sérti a másik büszkeségét, akkor tisztázom indítékomat, és ha ezután elutasít, akkor nem vitázok vele.

__Megj.__: a fenti pontokból ha mást nem is, egy dolgot nagyon fontos megjegyezni, aminek mindig alapnak kell lennie: ez az ún. __tudományos alázatosság__, ami azt jelenti, hogy hajlandó vagyok felülvizsgálni a saját álláspontomat, azt kibeszéltetni, több oldalról megközelíteni, a hozzá kapcsolódó kritikákat komolyan venni, és szükség esetén módosítani az álláspontomon (azaz amikor kiderül, hogy az álláspontom nem (teljesen) igaz).

# Etikátlan módszerekre példák

- Szándékosan kontextus nélkül magyarázni egy dolgot. Ezzel félre lehet magyarázni az eredeti mondanivalót.
- Olyat beleért egy szövegbe ami nem feltétlenül van benne, de úgy állítja be, mintha feltétlenül azt jelentené.
- A másik érveinek figyelmen kívül hagyása.
- Egy feltételezést tényként fogad el, és egyből vonja le belőle a következtetéseket. Nem hagyja a másikat szóhoz jutni. Az az etikus, hogy felvetjük, hogy van egy feltételezésünk, és szerintünk az igaz, és kiváncsiak vagyunk a másik véleményére erről. És ha a másik is tényként vagy lehetséges tényként fogadja el, csak akkor vonjunk le következtetéseket, egyébként meg vitassuk meg a feltételezést.
- Határesetek általánosítása.
- Nem csak a vita tárgyát vitatja meg, hanem annak tágabb környezetét is. Ezzel menekülni lehet a kudarctól.
  - Ezzel az a baj, hogy ha elkezdünk bevonni mindenféle nem közvetlenül kapcsolódó dolgot, akkor nem adjuk meg a lehetőséget a másiknak, hogy csak az adott témára reagáljon, hanem arra kényszerítjük, hogy reagáljon a nem szorosan kapcsolódó ellenérveinkre. És ha mindkét fél elkezdi sorolni a maga környezeti érveit, akkor gyakorlatilag el fognak beszélni egymás mellett, és mindenről szó lesz, csak éppen a kiindulási téma szorul a háttérbe.
  - Ha valaki így érvel, akkor vagy szóljunk neki, hogy nem ez nem egy etikus érvelés, maradjunk a témánál, és csak a közvetlenül a témával kapcsolatos dolgokkal érveljen, vagy hagyjuk abba a vitatkozást, vagy váltsuk át a vitatkozás tárgyát arra, amivel érvelt a másik.
  - Fontos, hogy mindig a témánál maradjunk.
- Szándékosan csak egy (pár) szempontból érvel, és úgy mondja, mintha nem is lenne más szempont, vagy túlértékeli a szempontját / szempontjait.
- Személyeskedés. Amikor elfogynak a józan érvek.
- Az igazság tudatos elferdítése, a hazugsággal vegyített igazság.
  - Pl. amikor tényekből hamis konklúziót vonnak le, kihasználva a hallgatóság tudatlanságát, és akár a vitatkozó fél tudatlanságát.
- Érzelmi manipuláció.
  - Ennek minősül, ha a velünk egyet nem értők ellenkező nézeteit nagyon hangsúlyosan leminősítjük, lenézzük, továbbá az ellennézeteket vallókat hülyének és/vagy gonosznak állítjuk be, így nyomást gyakorolva a hallgatóra, hogy eszébe ne jusson foglalkozni az ellentmondó nézetekkel, és így szellemi fölényt sugallunk a hallgatóság felé, hogy a mi érveink aztán nagyon erősek, nagyon meggyőzők, szemben a buta/gonosz emberek szerintünk ellentmondásos nézeteivel. Amikor az a cél, hogy megutáltassák a hallgatósággal az ellennézeteket és azok képviselőit, így próbálva elérni azt, hogy a hallgatóknak szégyen érzetet keltsen az előadó tanításainak elvetése, és büszkeséget annak elfogadása. Aki ezt a módszert alkalmazza, az bizonyságot tesz arról, hogy benne nincs tudományos alázatosság.
  - Technikailag nem feltétlenül etikátlan. Kihasználja a hallgatóság érzelmeit, előítéleteit, vágyait.
